---
layout: publication
title: Matfyzákov sprievodca galaxiou
---

## Praktické rady a informácie o štúdiu v akademickom roku 2014 ⁄ 2015
{:.no_toc .subtitle}

## O sprievodcovi
{:.no_toc}

Sprievodcu pripravila Študentská komora Akademického senátu FMFI UK (ŠKAS) s podporou [Fakulta matematiky, fyziky a informatiky UK](http://www.fmph.uniba.sk).

Autori: Kristián Valentín, Zuzana Cocuľová, Matúš Balogh, Róbert Kysel, Estilla Alföldiová, Ján Hreha, Kristína Jablonická, Kristína Tomová

Sadzba papierovej verzie pomocou programu [LaTeX](http://www.latex-project.org). Ďalšie použité programy: [LyX](http://www.lyx.org), [Inkscape](http://www.inkscape.org), [GIMP](http://www.gimp.org).

## Kto/čo je ŠKAS
{:.no_toc}

ŠKAS je skratka pre Študentskú komoru Akademického senátu FMFI UK a my sme jej členovia. Sme študenti, ktorí sa rozhodli, že chcú vo svojom voľnom čase pracovať na zlepšení celkovej kvality štúdia a študentského života na fakulte. 

Členovia ŠKASu sú volení študentmi FMFI a reprezentujú ich v akademickom senáte. Akademický senát FMFI UK je samosprávny zastupiteľský orgán, ktorý  rozhoduje na svojich zasadnutiach o dôležitých otázkach fungovania fakulty.

### Kontakt
{:.no_toc}

* [http://skas.fmph.uniba.sk](http://skas.fmph.uniba.sk)
* [https://www.facebook.com/MatFyzJeIn](https://www.facebook.com/MatFyzJeIn)
* [skas@skas.fmph.uniba.sk](mailto:skas@skas.fmph.uniba.sk)
* [https://www.youtube.com/MatFyzJeIn](https://www.youtube.com/MatFyzJeIn)

## Obsah
{:.no_toc .show-for-small}

1. obsah
{:toc .show-for-small}

## Úvod

Milá matfyzáčka, milý matfyzák,

vitaj na svojej novej Alma mater, na Matfyze! Blahoželáme Ti k prijatiu a želáme veľa šťastia v štúdiu na našej fakulte.

Všetci sme raz boli prváci a zápasili sme s problémami, aké môžu stretnúť aj Teba. Cieľom tejto publikácie je pomôcť Ti zorientovať sa v škole, poradiť čo a ako funguje, na koho sa máš obrátiť, kde sa dobre najesť, požičať si skriptá a pod.


## Štúdium

### Študijný poriadok fakulty

[Študijný poriadok fakulty][studijny-poriadok] je základný predpis, podľa ktorého sa Tvoje štúdium riadi. Vrelo Ti odporúčame si ho prečítať, získaš tak ucelenejší prehľad o pravidlách a organizácii štúdia, než Ti môžeme poskytnúť v rozsahu tohto sprievodcu.


### Študijné oddelenie

Všetky potrebné informácie o Tvojom štúdiu, ako aj pomoc s rôznou nutnou byrokraciou, Ti isto počas úradných hodín ([pozri tabuľku↓](#uradne-hodiny)) radi poskytnú referentky študijného oddelenia. Študijné oddelenie sa nachádza v pavilóne matematiky (pozri [mapu ↓](#fig:mapa_fmfi)).

Každý študijný program má pridelenú svoju referentku (pozri menovky pri dverách). [Potrebné tlačivá a potvrdenia](http://www.fmph.uniba.sk/index.php?id=284) nájdeš na fakultnom webe.


|----------+----------------+-----------------------------|
|          | Úradné hodiny  | Služba vo vybranej pracovni |
|:---------|:--------------:|:---------------------------:|
| Pondelok | 09:00 -- 11:30 | 13:00 -- 15:00              |
| Utorok   | 13:00 -- 15:00 | --                          |
| Streda   | 09:00 -- 11:30<br/>13:00 -- 15:00 | --                          |
| Štvrtok  | 09:00 -- 11:30 | 13:00 -- 15:00              |
| Piatok   |         nestránkový deň                      |
|----------+----------------+-----------------------------|
{: id="uradne-hodiny" summary="Úradné hodiny študijného oddelenia."}

Dôležité oznamy nájdeš na nástenke pri študijnom oddelení alebo na webovej stránke fakulty.

### Harmonogram štúdia

Slávnostné otvorenie akademického roka sa uskutoční 22.09.2014 o 11.00 hod v Aule UK (Šafárikovo námestie 6, Bratislava).

|-----------------------+--------------------------------------------------|
| **Zimný semester**                                                       |
------------------------|--------------------------------------------------|
| 2. 9. -- 3. 9. 2014   | Zápis študentov v 1. roku Bc. štúdia             |
| 4. 9. -- 17. 9. 2014  | Zápis študentov vo vyššom roku Bc. a Mgr. štúdia |
| 22. 9. -- 19. 12. 2014| Výučba FMFI (13 týždňov)                         |
| koniec novembra       | Beánia Matfyzákov                                |
| december              | Vianočný matfyzácky punč                         |
| december              | Život po Matfyze - stretnutie s absolventmi      |
| 5. 1. -- 13. 2. 2015  | Skúškové obdobie (6 týždňov)                     |
|-----------------------+--------------------------------------------------|
| **Letný semester**                                                       |
|-----------------------+--------------------------------------------------|
| 16. 2. -- 22. 5. 2015 | Výučba FMFI (14 týždňov)                         |
| apríl                 | Podávanie žiadostí o ubytovanie                  |
| 25. 5. -- 3. 7. 2015  | Skúškové obdobie (6 týždňov)                     |
|-----------------------+--------------------------------------------------|

_Poznámka: Študenti odborov, ktorí majú výučbu na viacerých fakultách, majú odlišné termíny výučby._

### Dĺžka štúdia

Štandardná dĺžka štúdia na našej fakulte sú 3 roky pre bakalárske štúdium a 2 alebo 3 roky pre magisterské štúdium. Prekročenie štandardnej dĺžky štúdia je spoplatnené školným.

Štúdium je možné (podľa [Študijného poriadku fakulty][studijny-poriadok]) prerušiť najviac na 1 rok, pri závažných dôvodoch najviac na 2 roky a pri rodičovskej dovolenke najviac na 3 roky. Na dané obdobie ale strácaš štatút študenta.


### Kreditový systém

Kreditový systém štúdia využíva zhromažďovanie a prenos _kreditov_ (napr. medzi fakultami či univerzitami). Kredity sú číselné hodnoty priradené k predmetom, vyjadrujúce množstvo práce potrebnej na ich absolvovanie.

Štandardná záťaž študenta za celý akademický rok je 60 kreditov, za semester 30 kreditov. Maximálna záťaž v jednom roku je 90 kreditov (výnimky s povolením dekana).

Na úspešné ukončenie trojročného bakalárskeho štúdia potrebuješ získať 180 kreditov. V prípade dvojročného magisterského štúdia je to 120 kreditov.

### Kontrolné etapy štúdia

Na konci prvého semestra je potrebné preukázať úspešné absolvovanie minimálne dvoch povinných predmetov a získanie minimálne **20 kreditov** za úspešne absolvované predmety.

Minimálny počet získaných kreditov, reprezentujúci tzv. minimálne tempo štúdia, je **40 kreditov** za akademický rok.

### Zápis predmetov

Každý študijný program má svoj **odporúčaný študijný plán**, v ktorom je pre každý semester uvedený zoznam povinných, povinne voliteľných a výberových predmetov. Štandardne si zapisuješ predmety podľa tohto plánu.

V prípade záujmu si môžeš zapísať aj predmety určené pre iný rok štúdia či z iných študijných programov. Pred zápisom takýchto predmetov Ti ale odporúčame pozrieť si ich prerekvizity a konzultovať náročnosť s tútorom alebo samotným učiteľom.

Môžeš si zapísať aj **mimofakultné predmety** v rámci UK či inej univerzity. V prvom rade sa ale treba dohodnúť s príslušným učiteľom. Kvôli prenosu kreditov treba následne komunikovať s prodekanmi pre pregraduálne štúdium oboch fakúlt -- mali by podpísať tlačivo „Zmluva o štúdiu“.

Samotný zápis predmetov (na celý akademický rok) prebieha elektronicky cez akademický systém AIS. Zapísané predmety sa zapisujú aj do indexu. Na študijnom oddelení Ti následne vystavia protokol o študijnom pláne.

Prvé dva týždne každého semestra je možné zmeniť si už zapísané predmety z dôvodu napr. kolízie v rozvrhu.

### Absolvovanie predmetov

Predmet sa považuje za absolvovaný, ak splníš aspoň minimálne kritériá na jeho splnenie, t.j. hodnotenie známkou E.

Základné pravidlo je, že za svoje štúdium musíš absolvovať všetky povinné a výber z povinne voliteľných predmetov podľa pravidiel určených študijným programom (väčšinou treba nazbierať určitý počet kreditov zo skupiny predmetov).

Ak povinný predmet úspešne neabsolvuješ, musíš si ho znova zapísať. Povinne voliteľný predmet si môžeš aj nahradiť. Výberové predmety nie je potrebné opakovať; ak sa tak ale rozhodneš, musíš ich absolvovať.

**Hodnotenie predmetov** sa spravidla skladá z hodnotenia za semester a z hodnotenia záverečnou skúškou. Niektoré predmety sú hodnotené len jednou z týchto zložiek.

V rámci skúškového obdobia máš okrem štandardného termínu skúšky nárok aj na dva **opravné termíny**. Pozor, pri opakovaní predmetu máš nárok len na jeden opravný termín.

### Preukaz študenta (karta ISIC)

Preukaz študenta je kombinovaný s [kartou ISIC](http://www.isic.sk). Jednu kartu tak používaš ako preukaz študenta, preukaz do Univerzitnej knižnice, električenku a pod. Ku karte ISIC sa viaže aj množstvo zliav, preto ak plánuješ niekam cestovať, navštíviť kino, nakupovať, atď., nezabudni sa dopredu informovať o možných výhodách.

### Knižnice a copycentrá

[Fakultná knižnica so študovňou](http://www.fmph.uniba.sk/index.php?id=762) sa nachádza na prízemí pavilónu informatiky ([pozri mapu ↓](#fig:mapa_fmfi)). Prezenčné knihy si môžeš vypožičať na večer, príp. víkend, ostatné knihy až na 4 mesiace. Je dôležité vracať knihy načas, okrem toho, že tak pomôžeš spolužiakom sa ku knihe dostať, vyhneš sa aj poplatkom za omeškanie.

| Po--Štv | 9:30 -- 17:30 (výpožičky do 16:00) |
| Pia     | 9:30 -- 13:00                      |
{: summary="Otváracie hodiny fakultnej knižnice."}

V knižnici sa nachádza aj samoobslužná kopírka na mince s cenou 5 centov za stranu A4. Kopírka je napojená na PC, v ktorom nájdeš vzorové tlačivá niektorých potvrdení a žiadostí. Možná je aj tlač z USB kľúča.

Knihy a skriptá sa dajú zakúpiť v copycentre **PACI** na Prírodovedeckej fakulte. Môžeš si tu nechať zviazať aj svoju prácu. Ďalšie copycentrá nájdeš na internátoch a v Cubicone.

Knižnica v [Centre vedecko-technických informácií](http://www.cvtisr.sk) sa nachádza blízko zastávky Patrónka. Za malý ročný poplatok máš prístup k veľkému množstvu publikácií a skrípt. Ak knižku nenájdeš vo fakultnej knižnici, pravdepodobne sa bude dať požičať tu.

Na Michalskej ulici sa nachádza [Univerzitná knižnica](http://www.ulib.sk/sk). Je to najstaršia a najväčšia vedecká knižnica v Slovenskej republike. Knihy sa v nej objednávajú pomocou internetového katalógu.

### Mobilita

Počas štúdia môžeš absolvovať zahraničný študijný pobyt alebo stáž. Veľmi rozšírený program v rámci EÚ, umožňujúci obe formy, je program **Erasmus**. Ďalej je tu [Národný štipendijný program](http://www.stipendia.sk), granty na základe bilaterálnych dohôd či granty zo súkromného sektora. Viac informácií nájdeš na stránkach fakulty alebo [agentúry SAIA](http://www.saia.sk).

Vďaka mobilite môžeš študovať či pracovať v zahraničí, ale najmä získať nové skúsenosti a priateľstvá, zlepšiť sa v cudzom jazyku (zväčša v angličtine), či spoznať novú kultúru.

### Štipendiá

Štipendiá sa riadia zákonom o vysokých školách, ktorý dopĺňa [Štipendijný poriadok fakulty][stipendijny-poriadok]. Tam sú uvedené aj konkrétne kritériá prideľovania.

Štipendiá sa rozdeľujú na sociálne a motivačné. Motivačné štipendium sa udeľuje za vynikajúci prospech (prospechové štipendium) alebo za mimoriadne výsledky (mimoriadne štipendium).

### Študentská pôžička

V prípade potreby môžeš požiadať o študentskú pôžičku z [Fondu na podporu vzdelávania](http://www.fnpv.sk) vo výške až 2 500 € (pre doktorandov 5 000 €) na akademický rok. Splátky s úrokom vo výške 3,19% sa začnú až po skončení štúdia. Lehota splatnosti je najviac 10 rokov.

## Práva a povinnosti študenta

Je veľmi dobré a užitočné poznať svoje práva a povinnosti. V prípade štúdia na vysokej škole sú ich hlavnými zdrojmi:

1. zákon č. 131/2002 Z. z. o vysokých školách v znení neskorších predpisov,
2. [Študijný poriadok fakulty][studijny-poriadok] a
3. smernice rektora univerzity či dekana fakulty.

Odporúčame Ti prečítať si ich, my spomenieme len niektoré informácie z nich.

### Práva

Medzi základné práva patrí právo študovať študijný program, na ktorý si bol(a) prijatý(á). Svoj študijný plán si môžeš v medziach študijného programu vytvoriť podľa svojho uváženia.

V rámci svojho štúdia sa môžeš zároveň uchádzať aj o štúdium na inej vysokej škole, a to aj v zahraničí.

Svoj názor nielenže môžeš slobodne prejaviť, ale dokonca budeme radi, ak sa oň podelíš v **študentskej ankete** alebo ho napíšeš do **čiernej skrinky**, ktorú nájdeš v AISe. Vedenie fakulty si veľmi váži dobre mienenú kritiku, snahu študentov o akékoľvek zlepšenia a pokiaľ je to možné, vyjde v ústrety.

Ak si myslíš, že prišlo k porušeniu Tvojich práv, môžeš sa obrátiť na viacero ľudí či organizácií. V prvom rade sa snaž problém vyriešiť tam, kde vznikol (napr. priamo s vyučujúcim). V prípade neúspechu sa môžeš obrátiť na nás (ŠKAS) alebo na _prodekana pre pregraduálne štúdium_. Ďalšie inštancie sú: _Študentský ombudsman_, [_Študentská rada vysokých škol_](http://www.srvs.sk) alebo [_Ministerstvo školstva, vedy, výskumu a športu SR_](http://www.minedu.sk).

#### Študentská anketa

Už niekoľko rokov prebieha na fakulte každý semester [študentská anketa](https://anketa.fmph.uniba.sk). Študenti v nej môžu **anonymne** vyjadriť svoj názor na výučbu či technické vybavenie na fakulte.

Študentskú anketu berie vedenie fakulty veľmi vážne. Snaží sa riešiť problémy, na ktoré študenti poukazujú. Preto Ti odporúčame zúčastniť sa jej a pomôcť tak v zlepšovaní kvality štúdia na našej fakulte.

Výsledky ankety sa dajú využiť aj pri výbere predmetov. Po prihlásení sa na stránke ankety uvidíš názory študentov na kvalitu či obtiažnosť predmetov a ich odporúčanie, či si daný predmet zapísať, alebo nie.

#### Čierna skrinka

Čierna skrinka je miesto pre otázky, pripomienky či nápady ohľadom štúdia. Môžeš do nej anonymne napísať a na rovnakom mieste sa ti bude snažiť odpovedať prodekanka pre pregraduálne štúdium.

Čierna skrinka je prístupná cez [AIS](https://ais2.uniba.sk) dvomi spôsobmi:

1. cez menu vľavo Administratívny systém > Diskusia k téme,
2. cez oznam ”Diskusie” v pravom stĺpci na úvodnej stránke.


#### Blog, wiki, FB stránka a YouTube kanál

K neformálnejším zdrojom informácii patria [blog.matfyz.sk](http://blog.matfyz.sk) a [wiki.matfyz.sk](http://wiki.matfyz.sk). Na blogu si môžeš prečítať články ostatných študentov a na wiki nájsť rôzne informácie, ktoré študenti pokladali za užitočné. Informácie o prebiehajúcich podujatiach a novinkách, týkajúcich sa študentov nájdeš najmä na [Facebookovej stránke](https://www.facebook.com/MatFyzJeIn) ŠKASu. Zaujímavé prednášky a video rozhovory môžeš sledovať na [YouTube kanáli](https://www.youtube.com/MatFyzJeIn) našej fakulty.

### Povinnosti

Povinnosťou nás, študentov, je okrem snahy naučiť sa čo najviac, aj dodržiavanie vnútorných predpisov univerzity a fakulty. Medzi tieto povinnosti patrí aj ochrana nášho spoločného majetku a dobrého mena školy. V prípade porušenia právnych predpisov alebo vnútorných predpisov sa môžeš dostať aj pred disciplinárnu komisiu fakulty.


## Dianie na fakulte

### Voľný čas na fakulte

Počas teplejších dní môžeš ísť von do **Relaxu**. Na vrátnici v pavilóne matematiky Ti požičajú aj hojdacie siete, bedmintonové rakety alebo frisbee taniere, ktoré môžeš použiť na novovybudovanom discgolfovom ihrisku.

**IT kobka** poslúži v každom počasí. Môžeš si v nej dobiť svoj notebook alebo mobil (ak máš nabíjačku), uvariť čaj či zohriať obed v mikrovlnke. V miestnosti je dostupná Wi-Fi a ethernet sieť (treba si ale priniesť vlastný ethernetový kábel). Vstup je možný iba s preukazom študenta (kartou ISIC).

Na oddych bude slúžiť aj zmodernizovaná ŠKAS miestnosť pod študijným oddelením, ktorú otvoríme už čoskoro. Pingpongový stôl pri nej ale môžeš využívať už teraz, rakety a loptičky sa požičiavajú na vrátnici.

Voľné miestnosti na učenie či trávenie voľna so spolužiakmi môžeš nájsť v modrých kioskoch pri vrátniciach alebo na stránke [https://candle.fmph.uniba.sk](https://candle.fmph.uniba.sk).

### Podujatia

Počas roka sa na Matfyze okrem odborných podujatí odohrávajú aj oddychové aktivity.

Obvykle sa koncom novembra koná [**Beánia matfyzákov**](http://beania.matfyz.sk). Ide o študentskú slávnosť, na ktorej starší študenti prijímajú novozapísaných študentov medzi seba.

Koncom decembra organizujeme **Vianočný matfyzácky punč a kapustnicu**. Táto akcia, ktorá sčasti oslavuje blížiaci sa koniec zimného semestra, má aj príjemnú predvianočnú atmosféru.

Tento rok by sme chceli koncom decembra zorganizovať aj stretnutie s absolventmi Matfyzu **Život po matfyze**, ktoré ponúka diskusie a prednášky absolventov určené najmä pre súčasných študentov matfyzu.

Počas jari sme v posledných rokoch organizovali podujatie **Matfyz ožíva**, kde sa študenti môžu stretnúť s vedením a zamestnancami fakulty. Ponúka priestor pre rozhovory, hry, sport a naviac môžeme skrášliť naše fakultné prostredie. V rámci nej vznikol aj levanduľový nápis pri soche Kopernika, vznikol priestor Relax a v ňom pribudli laná na zavesenie hojdacích sietí, ohnisko, lavičky. V takejto aktivite by sme radi pokračovali aj tento akademický rok.

### Športové vyžitie

Po celodennom sedení určite oceníš aj aktívnejšiu zábavu. O to sa stará okrem iného aj [Katedra telesnej výchovy a športu (KTVŠ)](http://ktvs.fmph.uniba.sk/), ktorá Ti ponúka príležitosti športového vyžitia. Ponúkajú Ti telocvične, ihriská a lodenicu. Novinky, oznamy, básničky a štýlových maskotov nájdeš na nástenke pri študijnom oddelení.

Pre nočné tvory fungujú počas celého roka tzv. **Večerné ligy**, ktoré sa odohrávajú v telocvični na Mlynoch. V priateľskej atmosfére sa tu hrá basketbal, futsal, florbal a volejbal.

Každý semester sa pred skúškovým obdobím konajú **Športové dni FMFI**, na ktorých sa môžeš ty, profesori alebo naši absolventi zapojiť až do 15 športových disciplín (je medzi nimi aj poker, čo je na Matfyze považované tiež za športovú disciplínu). 


## Stravovanie

### Jedálne a bufety

Na adrese [http://www.fmph.uniba.sk/index.php?id=1540](http://www.fmph.uniba.sk/index.php?id=1540) môžeš nájsť aktuálne jedálne lístky väčšiny nižšie uvedených jedální a bufetov.

#### Matfyz
{:.no_toc}

Najbližšia možnosť stravovania sa nachádza priamo na fakulte. Okrem automatov na chodbách sú na fakulte aj dva bufety s denným menu. Dolný bufet pri fyzikálnom vchode má dotácie na ISIC. V budove F1 sa nachádza aj jedáleň.

#### Prírodovedecká fakulta UK (PriF UK)
{:.no_toc}

V susednej fakulte (nazývanej aj „prífuk“) nájdeš väčší bufet a po chvíľke hľadania aj bagetériu, menšiu pizzériu a dve kaviarne.

#### Vysokoškolské mesto Ľ. Štúra -- Mlyny
{:.no_toc}

V areáli internátov sa nachádzajú jedálne _VENZA_ a _EAT and MEET_. Dá sa v nich uplatniť štátna dotácia na 2 hlavné jedlá denne. V jedálňach sa dá okrem hotovosti platiť s kartou ISIC. Kredit na nej si môžeš doplniť priamo v pokladni. Denné menu nájdeš na: [http://www.mlynska-dolina.sk/stravovanie/jedalne](http://www.mlynska-dolina.sk/stravovanie/jedalne).

#### Vysokoškolský internát Družba
{:.no_toc}

Jedáleň sa nachádza pri zastávke _Botanická záhrada_. Menu ťa bude stáť 2 €.

[http://www.druzba.uniba.sk/index.php?id=46](http://www.druzba.uniba.sk/index.php?id=46)

#### FEI/FIIT STU
{:.no_toc}

Blízke fakulty STU skrývajú viaceré bufety a jedálne. V jedálňach STU môžeš využiť aj kartu ISIC, stačí si ju nabiť kreditom v jednej z pokladní a následne ho minúť v ľubovoľnej jedálni STU.

### Reštaurácie

Bastion Koliba
: Nájdeš ju na ceste medzi FMFI a internátmi. Reštaurácia ponúka denné menu i tradičné slovenské jedlá.

Casa Della Pizza &amp; Gril
: Pizzéria sa nachádza na ceste pri Prírodovedeckej fakulte smerom do Karlovej Vsi. Ponúka aj denné menu.

Cubicon
: V obchodnom centre Cubicon sa nachádza čínska reštaurácia Slnko, japonská reštaurácia Edo-kin, reštaurácia Sukre sale, Subway a kaviarne.


### Potraviny

Supermarket **Lidl** sa nachádza asi 10 minút pešo od školy smerom do Karlovej Vsi (pri zastávke _Molecova_). Supermarket **Billa** je v obchodnom centre Cubicon.

## Informačné technológie

### Fakultná Wi-Fi sieť

Fakultná Wi-Fi sieť pokrýva veľkú časť fakulty, najmä frekventované chodby a učebne. Wi-Fi sieť je súčasťou siete Eduroam, ktorá je dostupná aj na iných univerzitách aj v zahraničí.

Prístupové údaje spolu s návodmi nájdeš na fakultnom webe [http://www.fmph.uniba.sk/index.php?id=327](http://www.fmph.uniba.sk/index.php?id=327).

### Konto fakultnej počítačovej siete

... a problémy s tým súvisiace rieši:

Mgr. Miroslav Wagner
miestnosť I22

[miroslav.wagner@fmph.uniba.sk](mailto:miroslav.wagner@fmph.uniba.sk), 02/602 95 211


### Univerzitná emailová adresa

Každý študent Univerzity Komenského v Bratislave má pridelenú emailovú adresu v tvare: `<prihlasovacie_meno>@uniba.sk`. Prihlasovacie meno je rovnaké ako do AISu alebo do fakultnej počítačovej siete.

Na túto emailovú adresu Ti budú chodiť oficiálne oznamy fakulty či ŠKASu. Poštu z nej si môžeš presmerovať na inú emailovú adresu.

### moja.uniba.sk

Miesto, kde nájdeš veľa podstatných odkazov a návodov (ak niečo predsa len nenájdeš, použi google, prípadne nám napíš). V prvých rokoch sa ti zíde napríklad AIS, e-learning, univerzitný email a informácie o wifi.

### Fajr

Táto alternatíva k AISu je vytvorená študentmi Matfyzu a nachádza sa na [https://fajr.fmph.uniba.sk](https://fajr.fmph.uniba.sk). Pomocou nej sa môžete prehľadne zapísať na skúšky, prezrieť si hodnotenie alebo skontrolovať počet kreditov.


## Často kladené otázky

### Kde nájdem svoj rozvrh?
{:.no_toc}

Na webovej stránke fakulty a v modrých kioskoch pri vstupoch do fakulty. Na stránke [https://candle.fmph.uniba.sk](https://candle.fmph.uniba.sk) si môžeš vyhľadávať v rozvrhoch či vytvoriť vlastný.

### Čo je to prerekvizita?
{:.no_toc}

V ročenke či informačnom liste predmetu sa neraz vyskytuje označenie aj iného predmetu (tzv. prerekvizita). Táto notácia označuje fakt, že bez absolvovania predmetu, ktorý je prerekvizitou, si daný predmet nemôžeš zapísať.

### Aké jazyky môžem na FMFI študovať?
{:.no_toc}

Angličtina, francúzština, nemčina a ruština. V prípade záujmu o iné jazyky si môžeš zapísať predmety na inej fakulte univerzity (Pedagogická alebo Filozofická fakulta).

### Môžem chodiť na prednášky, ktoré nemám zapísané?
{:.no_toc}

Áno, pokiaľ to nebude prekážať vyučujúcemu. Prednášky sú verejné (či už u nás, alebo na inej fakulte).

### Kde sa môžem dostať ku počítaču?
{:.no_toc}

Počítače sa nachádzajú v učebniach H3, H6, M217, F1-248 a T-3 (F2-128). Vstup je možný iba s preukazom študenta (karta ISIC). Cez víkend a voľné dni je učebňa H3 k dispozícii od 9:00 do 19:00.

### Komu môžem nahlásiť drobné nedostatky technického charakteru (nefungujúce svetlá, chýbajúce mydlo a podobne)?
{:.no_toc}

[udrzba@fmph.uniba.sk](mailto:udrzba@fmph.uniba.sk)


## Mapy

### Mapa Mlynskej doliny
<a name="fig:mapa_fmfi"></a>
![Mapa Mlynskej doliny](images/mapa-horiz_w.png)

### Mapa Matfyzu
![Mapa FMFI](images/plan_matfyzu.png)

[studijny-poriadok]: http://www.fmph.uniba.sk/index.php?id=3356
[stipendijny-poriadok]: http://www.fmph.uniba.sk/index.php?id=2837

