Matfyzákov sprievodca galaxiou
==============================

## Praktické rady a informácie o štúdiu v akademickom roku 2013 ⁄ 2014
{:.no_toc .subtitle}

## O sprievodcovi
{:.no_toc}

Sprievodcu pripravila Študentská komora Akademického senátu FMFI UK (ŠKAS) s podporou [Fakulta matematiky, fyziky a informatiky UK](http://www.fmph.uniba.sk).

Autori: Kristián Valentín, Matúš Balogh, Róbert Kysel, Zuzana Cocuľová

Sadzba papierovej verzie pomocou programu [LaTeX](http://www.latex-project.org). Ďalšie použité programy: [LyX](http://www.lyx.org), [Inkscape](http://www.inkscape.org), [GIMP](http://www.gimp.org).

## O ŠKAS
{:.no_toc}

ŠKAS je skratka pre Študentskú komoru Akademického senátu FMFI UK a my sme jej členovia. Sme študenti, ktorí sa rozhodli, že chcú vo svojom voľnom čase pracovať na zlepšení celkovej kvality štúdia a študentského života na fakulte. 

Členovia ŠKASu sú volení študentmi FMFI a reprezentujú ich v akademickom senáte. Akademický senát FMFI UK je samosprávny zastupiteľský orgán, ktorý na svojich zasadnutiach rozhoduje o dôležitých otázkach fungovania fakulty.

### Kontakt
{:.no_toc}

* [http://skas.fmph.uniba.sk](http://skas.fmph.uniba.sk)
* [https://www.facebook.com/MatFyzJeIn](https://www.facebook.com/MatFyzJeIn)
* [skas@skas.fmph.uniba.sk](mailto:skas@skas.fmph.uniba.sk)

## Obsah
{:.no_toc}

1. obsah
{:toc}

## Úvod

Milá matfyzáčka, milý matfyzák,

vitaj na svojej novej Alma mater, na Matfyze! Blahoželáme Ti k prijatiu a želáme veľa šťastia v štúdiu na našej fakulte.

Všetci sme raz boli prváci a zápasili sme s problémami, aké môžu stretnúť aj Teba. Cieľom tejto publikácie je pomôcť Ti zorientovať sa v škole, poradiť čo a ako funguje, na koho sa máš obrátiť, kde sa dobre najesť, požičať skriptá a podobne.


## Štúdium

### Študijný poriadok fakulty

[Študijný poriadok fakulty][studijny-poriadok] je základný predpis, podľa ktorého sa Tvoje štúdium riadi. Vrelo Ti odporúčame si ho prečítať na webovej stránke fakulty. Získaš tak ucelenejší prehľad o pravidlách a organizácii štúdia, než Ti môžeme poskytnúť v rozsahu tohto sprievodcu.


### Študijné oddelenie

Všetky potrebné informácie o Tvojom štúdia, ako aj pomoc s rôznorodou nutnou byrokraciou, Ti isto počas úradných hodín ([pozri tabuľku↓](#uradne-hodiny)) radi poskytnú referentky študijného oddelenia. Študijné oddelenie sa nachádza v pavilóne matematiky (pozri [mapu ↓](#fig:mapa_fmfi)).

Každý študijný program má pridelenú svoju referentku (pozri menovky pri dverách). [Potrebné tlačivá a potvrdenia](http://www.fmph.uniba.sk/index.php?id=284) nájdeš na fakultnom webe.


|----------+----------------+-----------------------------|
|          | Úradné hodiny  | Služba vo vybranej pracovni |
|:---------|:--------------:|:---------------------------:|
| Pondelok | 09:00 -- 11:30 | 13:00 -- 15:00              |
| Utorok   | 13:00 -- 15:00 | --                          |
| Streda   | 09:00 -- 11:30<br/>13:00 -- 15:00 | --                          |
| Štvrtok  | 09:00 -- 11:30 | 13:00 -- 15:00              |
| Piatok   |         nestránkový deň                      |
|----------+----------------+-----------------------------|
{: id="uradne-hodiny" summary="Úradné hodiny študijného oddelenia."}

Dôležité oznamy nájdeš na nástenke pri študijnom oddelení alebo na webovej stránke fakulty.

### Harmonogram štúdia

Slávnostné otvorenie akademického roka sa uskutoční 23.09.2013 o 11.00 hod v Aule UK (Šafárikovo námestie 6, Bratislava).

|-----------------------+--------------------------------------------------|
| **Zimný semester**                                                       |
------------------------|--------------------------------------------------|
| 2. 9. -- 3. 9. 2013   | Zápis študentov v 1. roku Bc. štúdia             |
| 4. 9. -- 16. 9. 2013  | Zápis študentov vo vyššom roku Bc. a Mgr. štúdia |
| 23. 9. -- 20. 12. 2013| Výučba (13 týždňov)                              |
| koniec novembra       | Beánia Matfyzákov                                |
| december              | Vianočný matfyzácky punč                         |
| 7. 1. -- 14. 2. 2014  | Skúškové obdobie (6 týždňov)                     |
|-----------------------+--------------------------------------------------|
| **Letný semester**                                                       |
|-----------------------+--------------------------------------------------|
| 17. 2. -- 23. 5. 2014 | Výučba (14 týždňov)                              |
| apríl                 | Podávanie žiadostí o ubytovanie                  |
| 26. 5. -- 4. 7. 2014  | Skúškové obdobie (6 týždňov)                     |
|-----------------------+--------------------------------------------------|


### Dĺžka štúdia

Štandardná dĺžka štúdia na našej fakulte sú 3 roky pre bakalárske štúdium a 2 alebo 3 roky pre magisterské štúdium. Prekročenie štandardnej dĺžky štúdia je spoplatnené školným.

Štúdium je možné prerušiť najviac na 1 rok, pri závažných dôvodoch najviac na 2 roky a pri rodičovskej dovolenke najviac na 3 roky. Na dané obdobie ale strácaš štatút študenta.


### Kreditový systém

Kreditový systém štúdia využíva zhromažďovanie a prenos _kreditov_ (napr. medzi fakultami či univerzitami). Kredity sú číselné hodnoty priradené k predmetom, vyjadrujúce množstvo práce potrebnej na ich absolvovanie.

Štandardná záťaž študenta za celý akademický rok je 60 kreditov, za semester 30 kreditov. Maximálna záťaž v jednom roku je 90 kreditov (okrem výnimiek schválených dekana). Minimálny počet kreditov určujú tzv. kontrolné etapy štúdia.

Na úspešné ukončenie trojročného bakalárskeho štúdia potrebuješ získať 180 kreditov. V prípade dvojročného magisterského štúdia je to 120 kreditov.

### Kontrolné etapy štúdia

Na konci prvého semestra je potrebné preukázať úspešné absolvovanie minimálne dvoch povinných predmetov a získanie minimálne **20 kreditov** za úspešne absolvované predmety.

Minimálny počet získaných kreditov, reprezentujúci tzv. minimálne tempo štúdia, je **40 kreditov** za akademický rok.

### Zápis predmetov

Každý študijný program má svoj **odporúčaný študijný plán**, v ktorom je pre každý semester uvedený zoznam povinných, povinne voliteľných a výberových predmetov. Štandardne si zapisuješ predmety podľa tohto plánu.

V prípade záujmu si môžeš zapísať aj predmety určené pre iný rok štúdia či z iných študijných programov. Pred zápisom takýchto predmetov Ti ale odporúčame pozrieť si ich prerekvizity a konzultovať náročnosť s tútorom alebo samotným učiteľom.

Môžeš si zapísať aj **mimofakultné predmety** v rámci UK či inej univerzity. V prvom rade sa ale treba dohodnúť s príslušným učiteľom. Kvôli prenosu kreditov treba následne komunikovať s prodekanmi pre pregraduálne štúdium oboch fakúlt -- mali by podpísať tlačivo „Zmluva o štúdiu“.

Samotný zápis predmetov (na celý akademický rok) prebieha elektronicky cez akademický systém AIS. Zapísané predmety sa zapisujú aj do indexu. Na študijnom oddelení Ti následne vystavia protokol o študijnom pláne.

Prvé dva týždne každého semestra je možné zmeniť si už zapísané predmety z dôvodu napr. kolízie v rozvrhu.

### Absolvovanie predmetov

Predmet sa považuje za absolvovaný, ak splníš aspoň minimálne kritériá, tj. hodnotenie známkou E.

Základné pravidlo je, že za svoje štúdium musíš absolvovať všetky povinné a výber z povinne voliteľných predmetov podľa pravidiel určených študijným programom (väčšinou treba nazbierať určitý počet kreditov z nejakej skupiny predmetov).

V prípade, ak povinný predmet úspešne neabsolvuješ, musíš si ho znova zapísať v nasledujúcom priebehu štúdia. Povinne voliteľný predmet si môžeš nahradiť aj iným predmetom v rámci stanovených pravidiel. Výberové predmety nie je potrebné opakovať; ak sa tak ale rozhodneš, musíš ich absolvovať, inak Tvoje štúdium predčasne skončí.

**Hodnotenie predmetov** sa spravidla skladá z hodnotenia za semester a z hodnotenia záverečnou skúškou. Niektoré predmety sú hodnotené len jednou z týchto zložiek. Viac informácií sa dozvieš z informačného listu predmetu. Spôsob hodnotenia predmetu sa tiež oznamuje spravidla na prvej prednáške.

V rámci skúškového obdobia máš okrem štandardného termínu skúšky nárok aj na dva **opravné termíny**. Pozor, pri opakovaní predmetu máš nárok len na jeden opravný termín.

### Preukaz študenta (karta ISIC)

Preukaz študenta je kombinovaný s [kartou ISIC](http://www.isic.sk). Jednu kartu tak používaš ako preukaz študenta, preukaz do knižnice, električenku a pod. Ku karte ISIC sa viaže aj množstvo zliav, preto ak plánuješ niekam cestovať, navštíviť kino alebo nakupovať, nezabudni sa dopredu informovať o možných výhodách.

### Knižnice a copycentrá

[Fakultná knižnica so študovňou](http://www.fmph.uniba.sk/index.php?id=762) sa nachádza na prízemí pavilónu informatiky ([pozri mapu ↓](#fig:mapa_fmfi)). Prezenčné knihy si môžeš vypožičať na večer, prípadne víkend, ostatné knihy až na 4 mesiace.

| Po--Štv | 9:30 -- 17:30 (výpožičky do 16:00) |
| Pia     | 9:30 -- 13:00                      |
{: summary="Otváracie hodiny fakultnej knižnice."}

V knižnici sa nachádza aj samoobslužná kopírka na mince s cenou 5 centov za stranu A4. Kopírka je napojená na počítač, v ktorom nájdeš vzorové tlačivá niektorých potvrdení a žiadostí. Možná je aj tlač z USB kľúča.

Ďalšie copycentrá, v ktorých si môžeš dať aj zviazať svoju prácu, nájdeš na  Prírodovedeckej fakulte (PACI) a na internátoch.

Knižnica v [Centre vedecko-technických informácií](http://www.cvtisr.sk) sa nachádza blízko zastávky Patrónka. Za malý ročný poplatok máš prístup k veľkému množstvu publikácií a skrípt. Ak knižku nenájdeš vo fakultnej knižnici, pravdepodobne sa bude dať požičať tu.

Knihy a skriptá sa dajú zakúpiť aj v copycentre **PACI** na Prírodovedeckej fakulte.

### Mobilita

Počas štúdia môžeš absolvovať zahraničný študijný pobyt alebo stáž. Veľmi rozšírený program v rámci EÚ, umožňujúci obe formy, je program **Erasmus**. Ďalej je tu [Národný štipendijný program](http://www.stipendia.sk), granty na základe bilaterálnych dohôd či granty zo súkromného sektora. Viac informácií nájdeš na stránke fakulty alebo na [stránke agentúry SAIA](http://www.saia.sk).

Vďaka mobilite môžeš študovať či pracovať v zahraničí, ale najmä získať nové skúsenosti a priateľstvá, zlepšiť sa v cudzom jazyku (zväčša v angličtine), či spoznať novú kultúru.

### Štipendiá ###

Štipendiá sa riadia zákonom o vysokých školách, ktorý dopĺňa [Štipendijný poriadok fakulty][stipendijny-poriadok]. Tam sú uvedené aj konkrétne kritériá prideľovania.

Štipendiá sa rozdeľujú na sociálne a motivačné. Motivačné štipendium sa udeľuje za vynikajúci prospech (prospechové štipendium) alebo za mimoriadne výsledky (mimoriadne štipendium).

### Študentská pôžička ###

V prípade potreby môžeš požiadať o študentskú pôžičku z [Fondu na podporu vzdelávania](http://www.fnpv.sk) vo výške až 3 000 € na akademický rok. Splátky s úrokom vo výške 4,5% sa začnú až po skončení štúdia. Lehota splatnosti je najviac 10 rokov.

## Práva a povinnosti študenta ##

Je veľmi dobré a užitočné poznať svoje práva a povinnosti. V prípade štúdia na vysokej škole sú ich hlavnými zdrojmi:

1. zákon č. 131/2002 Z. z. o vysokých školách v znení neskorších predpisov,
2. [Študijný poriadok fakulty][studijny-poriadok] a
3. smernice rektora univerzity či dekana fakulty.

Odporúčame Ti prečítať si ich, my spomenieme len niektoré informácie z nich.

### Práva ###

Medzi základné práva patrí právo študovať študijný program, na ktorý si bol(a) prijatý(á). Svoj študijný plán si môžeš v medziach študijného programu vytvoriť podľa svojho uváženia.

V rámci svojho štúdia sa môžeš zároveň uchádzať aj o štúdium na inej vysokej škole, a to aj v zahraničí.

Svoj názor na štúdium môžeš anonymne prejaviť v **študentskej ankete** alebo napísať **čiernej skrinky**, ktorú nájdeš v AISe. Vedenie fakulty si veľmi váži dobre mienenú kritiku, snahu študentov o akékoľvek zlepšenia a pokiaľ je to možné, vyjde v ústrety.

Ak si myslíš, že prišlo k porušeniu Tvojich práv, môžeš sa obrátiť na viacero ľudí či organizácií. V prvom rade sa snaž problém vyriešiť tam, kde vznikol (napr. priamo s vyučujúcim). V prípade neúspechu sa môžeš obrátiť na nás (ŠKAS), na tútora, garanta alebo na _prodekana pre pregraduálne štúdium_. Ďalšie inštancie sú: _Študentský ombudsman_, [_Študentská rada vysokých škol_](http://www.srvs.sk) alebo [_Ministerstvo školstva, vedy, výskumu a športu SR_](http://www.minedu.sk).

### Študentská anketa ###

Už niekoľko rokov prebieha na fakulte každý semester [študentská anketa](https://anketa.fmph.uniba.sk). Študenti v nej môžu **anonymne** vyjadriť svoj názor na výučbu či technické vybavenie fakulty.

Študentskú anketu berie vedenie fakulty veľmi vážne. Snaží sa riešiť problémy, na ktoré študenti poukazujú. Preto Ti odporúčame zúčastniť sa jej a pomôcť tak v zlepšovaní kvality štúdia na našej fakulte. 

Výsledky ankety sa dajú veľmi dobre využiť aj pri výbere predmetov. Po prihlásení sa na stránke ankety uvidíš názory študentov na kvalitu či obtiažnosť predmetov a ich odporúčanie, či si daný predmet zapísať, alebo nie.


### Povinnosti ###

Našou hlavnou povinnosťou je, okrem snahy naučiť sa čo najviac, dodržiavať vnútorné predpisy fakulty univerzity. Medzi tieto povinnosti patrí aj ochrana nášho spoločného majetku a dobrého mena školy. V prípade porušenia právnych predpisov alebo vnútorných predpisov sa môžeš dostať aj pred disciplinárnu komisiu fakulty.

## Dianie na fakulte ##

### Voľný čas na fakulte ###

Počas teplejších dní môžeš ísť von do **Relaxu**. Na vrátnici v pavilóne matematiky Ti požičajú aj hojdacie siete alebo bedmintonové rakety.

**IT kobka** poslúži v každom počasí. Môžeš si v nej dobiť svoj notebook alebo mobil (ak máš nabíjačku), uvariť čaj či zohriať obed v mikrovlnke. V miestnosti je dostupná Wi-Fi a ethernet sieť (treba si ale priniesť vlastný ethernetový kábel). Vstup je možný iba s preukazom študenta (kartou ISIC).

Na oddych bude slúžiť aj zmodernizovaná ŠKAS miestnosť **Elán**, ktorú otvoríme už čoskoro. Pingpongový stôl pri nej ale môžeš využívať už teraz, rakety a loptičky sa požičiavajú na vrátnici.

Voľné miestnosti na učenie či trávenie voľna so spolužiakmi môžeš nájsť v modrých kioskoch pri vrátniciach alebo na stránke [https://candle.fmph.uniba.sk](https://candle.fmph.uniba.sk).

### Podujatia ###

Počas roka sa na Matfyze okrem odborných podujatí odohrávajú aj oddychové aktivity.

Obvykle koncom novembra [**Beánia matfyzákov**](http://beania.matfyz.sk). Ide o študentskú slávnosť, na ktorej starší študenti prijímajú novozapísaných študentov medzi seba.

Koncom decembra organizujeme **Vianočný matfyzácky punč a kapustnicu** s príjemnou predvianočnou atmosférou. 

Túto jar sme organizovali **brigádu**, na ktorej sme sa snažili skrášliť fakultu a jej okolie. V rámci nej vznikol aj levanduľový nápis pri soche Kopernika, upravil sa Relax a pribudli laná na zavesenie hojdacích sietí. V takejto aktivite by sme radi pokračovali aj tento akademický rok.

### Športové vyžitie ###

Po celodennom sedení určite oceníš aj aktívnejšiu zábavu. O to sa stará okrem iného aj [Katedra telesnej výchovy a športu (KTVŠ)](http://ktvs.fmph.uniba.sk/), ktorá Ti ponúka príležitosti športového vyžitia. Ponúkajú Ti telocvične, ihriská a lodenicu. Novinky, oznamy, básničky a štýlových maskotov nájdeš na nástenke pri študijnom oddelení.

Pre nočné tvory fungujú počas celého roka tzv. **Večerné ligy**, ktoré sa odohrávajú v telocvični na Mlynoch. V priateľskej atmosfére sa tu hrá basketbal, futsal, florbal a volejbal.

Každý semester sa pred skúškovým obdobím konajú **Športové dni FMFI**, na ktorých sa študenti, profesori a naši absolventi zapájajú až do 15 športových disciplín (je medzi nimi aj poker, čo je na Matfyze považované tiež za športovú disciplínu). 


## Stravovanie ##

### Jedálne a bufety ###

#### Matfyz ####

Nesporne najbližšia možnosť stravovania sa nachádza priamo na fakulte. Okrem automatov na chodbách sú na fakulte aj dva bufety s denným menu. V budove F1 sa nachádza aj jedáleň.

#### Prírodovedecká fakulta UK (PriF UK) ####

V susednej fakulte (voláme ju „Prífuk“) nájdeš väčší bufet a po chvíľke hľadania aj bagetériu a menšiu pizzériu.

#### Vysokoškolské mesto Ľ. Štúra -- Mlyny UK ####

V areáli internátov sa nachádzajú jedálne _VENZA_ a _EAT and MEET_. Dá sa v nich uplatniť štátna dotácia na 2 hlavné jedlá denne, takže naobedovať sa tu dá za menej ako 2 €. V jedálňach sa dá okrem hotovosti platiť s kartou ISIC. Kredit na nej si môžeš doplniť priamo v pokladni. Denné menu nájdeš na: [http://www.mlynska-dolina.sk/stravovanie/jedalne](http://www.mlynska-dolina.sk/stravovanie/jedalne).

Nachádza sa tu tiež jedáleň STU (ŠD Mladosť) a viacero fastfoodov.

#### Vysokoškolský internát Družba ####

Jedáleň sa nachádza pri zastávke _Botanická záhrada_. Menu ťa bude stáť 2 €. Potrebuješ aj žetón na príbor, ten stojí 3,32 € (po vrátení príboru Ti ho vrátia).

[http://www.druzba.uniba.sk/index.php?id=46](http://www.druzba.uniba.sk/index.php?id=46)

#### FEI/FIIT STU

Blízke fakulty STU skrývajú viaceré bufety a jedálne. V jedálňach STU môžeš využiť aj kartu ISIC, stačí si ju nabiť kreditom v jednej z pokladní a následne ho minúť v ľubovoľnej jedálni STU.

### Reštaurácie

Bastion Koliba
: Nájdeš ju na ceste medzi FMFI a internátmi. Reštaurácia ponúka denné menu i tradičné slovenské jedlá.

Casa Della Pizza &amp; Gril
: Pizzéria sa nachádza na ceste pri Prírodovedeckej fakulte smerom do Karlovej Vsi. Ponúka aj denné menu.

Palmyra
: Pizzériu nájdeš na Mlynoch, 50 m od autobusovej zastávky.

Slnko
: Čínska reštaurácia sa nachádza v obchodnom centre Cubicon.

Edo-Kin
: Japonská reštaurácia sídli v obchodnom centre Cubicon.


### Potraviny

Supermarket **Lidl** sa nachádza asi 10 minút pešo od školy smerom do Karlovej Vsi (pri zastávke _Molecova_). Supermarket **Billa** je v obchodnom centre Cubicon.

## Informačné technológie

### Fakultná Wi-Fi sieť

Fakultná Wi-Fi sieť pokrýva veľkú časť fakulty, najmä frekventované chodby a učebne. Wi-Fi sieť je súčasťou siete Eduroam, ktorá je dostupná aj na iných univerzitách doma i v zahraničí.

Prístupové údaje spolu s návodmi nájdeš na fakultnom webe [http://www.fmph.uniba.sk/index.php?id=327](http://www.fmph.uniba.sk/index.php?id=327).

### Konto fakultnej počítačovej siete

... a problémy s tým súvisiace rieši:

Mgr. Miroslav Wagner
miestnosť I22

[miroslav.wagner@fmph.uniba.sk](mailto:miroslav.wagner@fmph.uniba.sk), 02/602 95 211


### Univerzitná emailová adresa

Každý študent Univerzity Komenského v Bratislave má pridelenú emailovú adresu v tvare: `<prihlasovacie_meno>@uniba.sk`. Prihlasovacie meno je rovnaké ako do AISu alebo do fakultnej počítačovej siete.

Technologicky ide o to cloudovú služba spoločnosti Microsoft. Ponúka e-mail, kalendáre, komunikačné nástroje a online verziu kancelárskeho balíka Office.

K službe sa prihlasuje cez stránku [https://www.outlook.com/uniba.sk](https://www.outlook.com/uniba.sk). K emailovej schránke existuje aj [alternatívny prístup](http://www.uniba.sk/index.php?id=3876) cez protokoly POP alebo IMAP.

Na túto emailovú adresu Ti budú chodiť oficiálne oznamy fakulty či ŠKASu, preto ju **pravidelne kontroluj**. Poštu z nej si môžeš presmerovať na inú emailovú adresu.


## Často kladené otázky

#### Kde nájdem svoj rozvrh?
{:.no_toc}

Na webovej stránke fakulty a v modrých kioskoch pri vstupoch do fakulty. Na stránke [https://candle.fmph.uniba.sk](https://candle.fmph.uniba.sk) si môžeš vyhľadávať v rozvrhoch či vytvoriť vlastný.

#### Čo je to prerekvizita?
{:.no_toc}

V ročenke či informačnom liste predmetu sa neraz vyskytuje označenie aj iného predmetu (tzv. prerekvizita). Táto notácia označuje fakt, že bez absolvovania predmetu, ktorý je prerekvizitou, si daný predmet nemôžeš zapísať.

#### Aké jazyky môžem na FMFI študovať?
{:.no_toc}

Angličtina, francúzština, nemčina a ruština. V prípade záujmu o iné jazyky, si môžeš zapísať predmety na inej fakulte univerzity (Pedagogická alebo Filozofická fakulta).

#### Môžem chodiť na prednášky, ktoré nemám zapísané?
{:.no_toc}

Áno, pokiaľ to nebude prekážať vyučujúcemu. Prednášky sú verejné (či už u nás, alebo na inej fakulte).

#### Kde sa môžem dostať ku počítaču?
{:.no_toc}

Počítače sa nachádzajú v učebniach H3, H6, M217, F1-248 a v knižnici. Vstup je možný iba s preukazom študenta (karta ISIC). Cez víkend a voľné dni je učebňa H3 k dispozícii od 9:00 do 19:00.

## Mapy

### Mapa Mlynskej doliny
<a name="fig:mapa_fmfi"></a>
![Mapa Mlynskej doliny](images/mapa-horiz_w.png)

### Mapa Matfyzu
![Mapa FMFI](images/plan_matfyzu.png)

[studijny-poriadok]: http://www.fmph.uniba.sk/index.php?id=402
[stipendijny-poriadok]: http://www.fmph.uniba.sk/index.php?id=2837

